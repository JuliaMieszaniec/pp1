Karierę piłkarską zaczynał w Santosie. Od 2009 był podstawowym zawodnikiem pierwszej drużyny. Neymar w wieku 17 lat zadebiutował w meczu przeciwko Oeste 7 marca 2009 roku – Santos wygrał 2:1, kolejny mecz zagrał przeciwko Mogi Mirim tydzień później, podczas którego zdobył swoją pierwszą bramkę w pierwszej drużynie. Został uznany za najbardziej utalentowanego piłkarza z Ameryki Południowej[3]. W półfinale Campeonato Paulista 2009 w pierwszym meczu przeciwko SE Palmeiras na Estádio Vila Belmiro zdobył gola na wagę zwycięstwa[4]. W finale jednak Santos przegrał z Corinthians São Paulo 4:2 w dwumeczu[5]. Występami w Santosie został porównywany do jego idoli takich jak Robinho czy Pelé[6]. Swoimi umiejętnościami przyciągnął uwagę takich europejskich klubów, jak Manchester United[7], Real Madryt[8], FC Barcelona[9] oraz Chelsea[10].

15 kwietnia 2010 zdobył 5 bramek przeciwko Guarani FC w wygranym meczu przez jego drużynę 8:1[11] w Copa do Brasil. Neymar wraz z Santosem wygrał mistrzostwa stanu São Paulo w 2010[12], gdzie strzelił 14 bramek w 19 meczach i otrzymał nagrodę dla najlepszego gracza[13].

Po końcowym gwizdku meczu Ceará – Santos Neymar wdał się w sprzeczkę z obrońcą Ceary João Marcosem. Chwilę później do akcji wkroczyła policja, wtedy też odpychający Neymara kolega z drużyny Marquinhos został uderzony gumową pałką przez jednego z policjantów[14].

15 września 2010 w meczu przeciwko Atlético Goianiense (wygranym 4:2) trener Santosu Dorival Júnior nie pozwolił Neymarowi egzekwować rzutu karnego (zawodnik nie wykorzystał w sezonie już kilku), który został podyktowany po faulu na nim. Neymar głośno wyraził wtedy swoje niezadowolenie z decyzji trenera, a telewizyjne kamery zarejestrowały jego niestosowne zachowanie. Neymar później przeprosił, ale szkoleniowiec chciał go zawiesić na 15 dni. Gwiazdor Santosu nie zagrał w następnej kolejce z Guarani FC, a zarząd klubu zażyczył sobie, by przywrócić go do składu na mecz z Corinthians. Júnior początkowo się zgodził, ale później zmienił zdanie i został zwolniony. Następny trener Santosu Marcelo Martelote przywrócił Neymara do składu[15].

FC Barcelona
26 maja 2013 Neymar ogłosił, że od nowego sezonu będzie zawodnikiem FC Barcelony. Brazylijczyk podpisał kontrakt na 5 lat[16]. Na konto jego byłego klubu – Santosu ma wpłynąć 55% kwoty transferowej. Resztę otrzymała firma DIS (40%) i TEISA (5%), które były współwłaścicielami karty zawodniczej piłkarza[17]. Podczas konferencji prasowej (24 stycznia 2014) ujawniono, że całkowita kwota transferu wyniosła 86,2 miliona euro. Zadebiutował na PGE Arenie w Gdańsku w towarzyskim meczu z Lechią Gdańsk, zmieniając w 79. minucie Alexisa. Swoją pierwszą bramkę strzelił 21 sierpnia 2013 w zremisowanym meczu o Superpuchar Hiszpanii, w którym jego drużyna zmierzyła się na wyjeździe z Atlético Madryt. Barcelona przegrywała po golu Davida Villi, lecz w 58. minucie spotkania Neymar doprowadził do wyrównania. Ta bramka dała Barcelonie zwycięstwo w dwumeczu (na Camp Nou padł remis 0:0).

13 września 2014, w meczu 3. kolejki La Liga przeciwko Athletic Bilbao (2:0), Neymar strzelił swoje pierwsze dwie bramki w sezonie 2014/2015[18]. 27 września strzelił hat-tricka w spotkaniu przeciwko Granadzie, zakończonym wygraną 6:0. 21 kwietnia 2015 r. Neymar strzelił swoją 30. bramkę w sezonie, trafiając dwukrotnie w meczu ćwierćfinału Ligi Mistrzów UEFA z Paris Saint-Germain. 30 maja zdobył bramkę w finale Pucharu Króla z Athletic Bilbao (3:1)[19]. Z łącznie 7 golami został królem strzelców edycji 2014/2015 Copa del Rey. 6 czerwca wyszedł w podstawowym składzie na finał Ligi Mistrzów UEFA przeciwko włoskiej drużynie Juventusu. Mecz zakończył się zwycięstwem Dumy Katalonii 3:1, a Brazylijczyk strzelił trzeciego gola dla Barçy[20]. Z 10 trafieniami został królem strzelców edycji 2014/2015 ex aequo z Lionelem Messim i Cristiano Ronaldo[21]. Łącznie w sezonie 2014/2015 zdobył 39 goli.

1 lipca 2016, FC Barcelona poinformowała o przedłużeniu kontraktu z Brazylijczykiem do 2021. Klauzula odstępnego miała wynosić w pierwszym roku 200 mln euro, rok później 222 mln, a następnie 250 mln euro. 2 kwietnia 2017 w wygranym meczu 29. kolejki Primera División z Granadą (4:1), zdobył swojego 100. gola w 177. występie dla Barcelony[22].

Paris Saint-Germain
3 sierpnia 2017 podpisał pięcioletni kontrakt z francuskim klubem Paris Saint-Germain[23]. Kwota transferu wynosiła 222 miliony euro i była najwyższa w historii futbolu[24]. Paryżanie wiązali z nim duże nadzieje w kwestii zdominowania rozgrywek europejskich. To on miał poprowadzić klub z Paryżu do pierwszego w historii triumfu w Lidze Mistrzów. W swoim pierwszym sezonie wygrał mistrzostwo Francji, Puchar Francji i Puchar ligi Francuskiej. Wystąpił wtedy w 30 spotkaniach i zdobył 28 bramek we wszystkich rozgrywkach.

Kariera reprezentacyjna
Po raz pierwszy został powołany przez trenera Lucho na MŚ U-17 2009, gdzie w debiucie strzelił gola[25]. Brazylia odpadła w fazie grupowej[26].

Po dobrym występie na MŚ U-17 2009 byli brazylijscy piłkarze (Pelé i Romário) zasugerowali Dundze by wziął Neymara na Mistrzostwa Świata do RPA[27], jednak ten umieścił go tylko na liście rezerwowej. Kierowca Formuły 1 Felipe Massa publicznie skrytykował posunięcie Dungi mówiąc:
Musisz mieć najlepszych zawodników na mistrzostwa świata, a Dunga tego nie robi[28].

Dunga odparł, że zarówno Neymar i jak jego kolega z klubu Ganso są:
niezwykle utalentowani, ale nie zostali jeszcze dostatecznie sprawdzeni na poziomie międzynarodowym[29].

Reprezentacja Brazylii w piłce nożnej zakończyła turniej na ćwierćfinale przegrywając z Holandią 2:1. Dunga po turnieju podał się do dymisji, a brazylijska federacja ją przyjęła[30]. 26 lipca 2010 nowy menedżer Brazylii Mano Menezes powołał Neymara na mecz towarzyski z USA[31]. W tym meczu Neymar otworzył wynik spotkania. W 29. minucie spotkania lewą flanką boiska pognał Andre Santos, który idealnie dośrodkował na nabiegającego piłkarza Santosu. Neymar strzelił głową w kierunku dłuższego słupka, a Tim Howard mógł tylko popatrzeć jak piłka wpada do bramki[32]. Brazylia wygrała 2:0, a drugą bramkę zdobył Alexandre Pato[33]. W swoim drugim meczu reprezentacji zagrał od początku z Argentyną w Dosze. Zszedł z boiska w 76. minucie, a Brazylia przegrała 1:0, bramkę, po samotnym rajdzie między obrońcami „Canarinhos” w 90. minucie gry zdobył Lionel Messi[34]. Trzecim występem Neymara w reprezentacji było towarzyskie spotkanie ze Szkocją. Napastnik z Brazylii zdobył 2 bramki – jedną po asyście André Santosa, a drugą z rzutu karnego[35]. W 2013 został powołany przez Luiza Felipe Scolariego na Puchar Konfederacji. Neymar otrzymał Złotą piłkę oraz zdobył 4 gole, a sama Brazylia zwyciężyła w finale reprezentację Hiszpanii 3:0 i zdobyła puchar.Na Mistrzostwach Świata w Brazylii, które jego reprezentacja przegrała Neymar doznał kontuzji – pęknięcia 3 kręgu Lędźwiowego w Ćwierćfinale Mistrzostw za sprawą Juana Zúñigi.

18 czerwca 2015, podczas meczu Brazylia – Kolumbia, tuż po końcowym gwizdku sędziego Neymar wykopał mocno piłkę, która trafiła w Pablo Armero. Natychmiast z pretensjami do Brazylijczyka podszedł Jeison Murillo (autor jedynego trafienia) w meczu, ale kapitan Canarinhos uderzył go głową, po czym został powalony na murawę przez Carlosa Baccę. Arbiter ukarał czerwonymi kartkami graczy Barcelony i Sevilli.

Życie prywatne
Neymar ma syna Daviego Luccę. Jest członkiem chrześcijańskiego Kościoła zielonoświątkowego „Igreja Batista Peniel”, dla którego płaci dziesięcinę i często w wywiadach telewizyjnych mówi o Bogu[36][37].

Statystyki